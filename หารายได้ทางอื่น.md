### ผู้นำ “สวนดุสิต” ปรับกลยุทธ์ หาลู่ทางสร้างรายได้ใหม่

สวนดุสิตได้ปรับกลยุทธ์การดำเนินงานในส่วนของศูนย์ต่างจังหวัดใหม่ดังนี้ 1.มุ่งสร้างอัตลักษณ์สวนดุสิตจากจุดแข็งของหลักสูตรที่พิจารณาใน 3 ด้าน คือ สอนได้ดีที่สุด มีความพร้อมที่สุดและตลาดแรงงานต้องการที่สุด มีด้วยกัน 4 หลักสูตร คือ ประถมวัย อาหาร ธุรกิจบริการ และพยาบาล ซึ่งมองว่าเป็น 4 หลักสูตรที่สามารถดึงดูดความสนใจจากผู้เรียนได้
       
การสร้างรายได้ใหม่ ด้วยปัจจัยผู้เรียนที่น้อยลง และการรับนักศึกษาเพิ่มเป็นต้นทุนที่สูง จึงมองลู่ทางการสร้างรายได้ของแต่ละศูนย์แทนการมุ่งรับนักศึกษาใหม่โดยเฉพาะในงานวิชาการ เช่น การทำวิจัย และการรับงานฝึกอบรมกับหน่วยงานรัฐที่มีงบประมาณด้านการฝึกอบรม หรือการหัก 20% เปอร์เซ็นต์จากรายได้ของอาจารย์ที่รับงานนอกมหาวิทยาลัยที่มหาวิทยาลัยติดต่อให้
 
นอกจากนี้ ได้ปรับเปลี่ยนบทบาทของศูนย์ที่ไม่สร้างรายได้จากยอดจำนวนผู้เรียนลดลง เช่นที่ ปราจีนบุรี ปรับใหม่เป็นโรงสีข้าวที่รับข้าวจากเกษตรกรในพื้นที่และละแวกใกล้เคียงเพื่อป้อนมายังส่วนกลาง รวมถึงการแปรรูปผลไม้ในท้องถิ่นอีกด้วย จึงเป็นการนำองค์ความรู้ที่สวนดุสิตมีมาสร้างรายได้ที่สามารถทำได้ในพื้นที่ที่มีศักยภาพ      
	อย่างไรก็ตาม ในศูนย์ที่ตั้งในพื้นที่ที่มีศักยภาพนั้น เช่น จังหวัดลำปาง จะเป็นการปรับรูปแบบโมเดลของการสร้างรายได้ใหม่จากเดิมมุ่งที่การเปิดรับนักศึกษาระดับปริญญาตรี ก็หันมาสร้างรายได้ทั้งระบบจากโปรดักส์ที่มีศักยภาพ เช่น โรงเรียนอนุบาลละอออุทิศ ที่มีมานานกว่า 70 ปีแล้วนั้น เข้าไปเปิดในพื้นที่ เป็นการสร้างรายได้ตั้งแต่ต้นน้ำและตามด้วยฝ่ายประถมคือโรงเรียนสาธิตละอออุทิศ และยังได้นำองค์ความรู้ด้านวิชาการต่อยอดงานวิจัยในพื้นที่หรือทำกับภาคเอกชนหรือโรงงานต่างๆ 

### สร้างจุดขายใหม่เพื่อความอยู่รอด รับนาทีทองในอดีตหมดไปแล้ว

การสร้างรายได้ในปัจจุบันเพื่อทดแทนรายได้จากในอดีตจึงเป็นการนำศักยภาพด้านงานวิจัย เช่น การวิจัย การฝึกอบรม ต่างๆ เสริมเข้ามา แม้จะน้อยกว่ารายได้เดิมที่เคยได้รับแต่ก็ใกล้เคียง

###  หลากกลยุทธ์แข่งขัน       ชื่อดัง - เครือข่ายดี - ราคาโดน
   สงครามการแข่งขันระหว่างราชภัฎด้วยกันก็ไม่ต่างสินค้าทั่วไปที่ต้องใช้กลยุทธ์การตลาดเข้ามาห้ำหั่น เพื่อแย่งชิงผู้บริโภค ซึ่งก็คือเด็กๆ ที่เพิ่งจบมัธยม หากเปรียบเทียบกันปอนด์ต่อปอนด์ระหว่างราชภัฎในกรุงเทพแล้ว สถาบันราชภัฎที่ค่อนข้างมีชื่อเสียงในระดับหนึ่งก็คือ จันทรเกษม สวนสุนันทา สวนดุสิต และพระนคร และแต่ละสถาบันต่างมีจุดเด่นในสาขาวิชาที่เข้มแข็งได้รับการยอมรับจากตลาดแตกต่างกันออกไป แต่ถ้าขยับขอบเขตการแข่งขันออกไปยังต่างจังหวัด แน่นอนว่าชื่อเสียงของราชภัฎเมืองกรุงย่อมหอมฟุ้งเป็นที่ต้องตาต้องใจของหนุ่ม-สาวภูธร ยิ่งกว่า เนื่องจาก หลายคนรับรู้ว่าสถาบันการศึกษาในจังหวัดของตนไม่ได้คุณภาพมากนัก ทั้งอุปกรณ์การศึกษา หรือคุณภาพของอาจารย์ผู้สอน เมื่อสถาบันจากกรุงเทพที่มีความพร้อมกว่าเข้ามา จึงให้ความสนใจ
       
   คราวนี้จะลองเปรียบมวยกันระหว่างกรุงเทพ กับภูธรก่อนว่าใครจะได้เปรียบเสียเปรียบมากกว่ากัน ตัวแรกที่ต้องมองคือ เรื่องของ Product หรือวิชาที่ใช้ในการเรียนการสอน แม้ว่าเจ้าถิ่นจะได้เปรียบตรงที่มีวิชาให้เลือกเรียนหลากหลายวิชา แต่ข้อจำกัดในเรื่องงบประมาณทำให้ไม่สามารถซื้อหาอุปกรณ์มาใช้ในการเรียนการสอนได้อย่างเพียงพอ
       
   แหล่งข่าวในต่างจังหวัดรายหนึ่งสะท้อนให้เห็นภาพว่า ลองคิดดูว่าเด็กบางคนเรียนคณะนิเทศศาสตร์ขอยืมกล้องเพื่อใช้งานตั้งแต่ปีหนึ่งจนถึงปีสี่ยังไม่ได้ ถามว่าเด็กจะเอาความรู้มาจากไหน เมื่อมีสถาบันจากกรุงเทพฯ มาเปิดแม้สาขาจะไม่ตรงกับความต้องการของผู้เรียน แต่ก็ยังดีกว่าเรียนในสถาบันของจังหวัดเอง เพราะเวลาไปสมัครงานบอกว่าจบจากสถาบันในกรุงเทพฯ ชื่อชั้นมันฟังดูดีกว่าจบจากสถาบันที่แม้จะเป็นราชภัฎเหมือนกันแต่ชื่อไม่คุ้นหูเลย
   
   นอกจากนี้ชื่อเสียง คุณภาพ และความสามารถของอาจารย์ผู้สอนก็เป็นอีกส่วนหนึ่งที่ผู้เรียนหลายคนให้ความสนใจ เนื่องจากอาจารย์ในท้องถิ่นเป็นที่รู้กันอยู่แล้วว่ามีความสามารถในการสอนระดับไหน
       
    ต่อมาเรื่องของ ราคาก็เป็นอีกปัจจัยที่นักศึกษาหลายคนมองข้ามไม่ได้ เพราะต้องยอมรับว่าเด็กที่ร่ำเรียนในราชภัฎส่วนใหญ่ไม่ใช่เด็กที่มีฐานะร่ำรวยนัก มีผลการสำรวจอาชีพผู้ปกครองของเด็กที่มาเรียนในสถาบันราชภัฏ โดยราชภัฎสวนสุนันทา แม้ว่าจะเป็นการสำรวจเด็กราชภัฎในกรุงเทพ แต่เชื่อว่าผลที่ได้ไม่น่าแตกต่างกันมากนัก พบว่าผู้ปกครองส่วนใหญ่ 40% เป็นลูกหลานข้าราชการ อีก 40% เป็นลูกชาวไร่ ชาวนา ชาวสวนจากต่างจังหวัด มีไม่ถึง 20% ที่เป็นพ่อค้านักธุรกิจ ถ้าเป็นพ่อค้าก็เป็นพ่อค้ารายย่อย รถเข็น หาบเร่ ร้านขายของชำเล็กๆ ลูกนายธนาคาร กับลูกนักธุรกิจใหญ่มีไม่เกิน 0.5%
       
       ดังนั้น จึงสามารถฟังธงได้เลยว่าคนที่เรียนราชภัฎส่วนใหญ่จะมีฐานะที่ไม่ดีนัก และยิ่งเป็นราชภัฎต่างจังหวัดเชื่อว่าคงจะยิ่งไปกันใหญ่ แล้วยิ่งราชภัฎเมืองกรุงที่มีราคาค่าเล่าเรียนแพงกว่าไม่ว่า สวนดุสิต หรือสวนสุนันทา จะทำอย่างไรจึงสามารถแข่งขันได้ในเกมนี้
       
       แน่นอนว่าจุดนี้ราชภัฏท้องถิ่นน่าจะเป็นฝ่ายได้เปรียบ เพราะราคาค่าเรียนค่อนข้างถูกกว่า แต่เรื่องนี้สามารถชดเชยได้ด้วยการมีโอกาสหางานทำได้มากกว่า แต่ความได้เปรียบของเจ้าถิ่นอาจไม่ตลอดไป เนื่องจากมีการมองว่าในอนาคตค่าเล่าเรียนของราชภัฎจะถูกลง อันเนื่องมาจากการแข่งขันที่เพิ่มสูงขึ้น อีกทั้งในภาวะปัจจุบันมีดอกเตอร์ทั้งจบใหม่และจบเก่าในตลาดมีจำนวนมากมายก่ายกอง ทำให้ไม่จำเป็นต้องจ้างดอกเตอร์มีชื่อ ที่จบมานาน เพราะดอกเตอร์พวกนี้เป็นตัวการสำคัญที่ทำให้ค่าเรียนค่าสอนแพง บางคนค่าสอนชั่วโมงละหลายพันบาท ดังนั้น จึงถึงเวลาแล้วที่ไปจ้างดอกเตอร์จบใหม่ที่มีความสามารถเท่ากัน แต่ค่าสอนถูกกว่า
       
       ต่อมาเรื่องของ Place ช่องทางการเข้าถึงนักศึกษา ต้องยอมรับว่า แม้ราชภัฎเจ้าถิ่นจะมีความได้เปรียบกว่า ตรงที่มีสถานที่โอ่อ่าใหญ่โต แต่เรื่องนี้ "ขนาด" ไม่ใช่สิ่งสำคัญ หรือสร้างความได้เปรียบ เพราะดังที่กล่าวแล้วว่าหลายราชภัฎเมืองกรุงขยายช่องทางเพื่อเข้าถึงกันเต็มที่ เช่น มหาวิทยาลัยราชภัฏ (มรภ.) ที่เปิดศูนย์การศึกษานอกสถาบันมากที่สุด หนีไม่พ้นมหาวิทยาลัยราชภัฏสวนดุสิต (มสด.) มีถึง 22 แห่ง อาทิ ศูนย์ระนอง 2 ศูนย์ธนาลงกรณ์ ศูนย์ดุสิตพณิชยการ ศูนย์จรัญสนิทวงศ์ ศูนย์นครนายก ศูนย์ปราจีนบุรี ศูนย์หัวหิน เป็นต้น แต่ปัจจุบันได้ยุบเหลือเพียง 4 ศูนย์
       
       ตามด้วยมหาวิทยาลัยราชภัฏธนบุรี (มรธ.) ก็มีศูนย์ถึง 3 แห่งได้แก่ ศูนย์การศึกษาฯ สมุทรปราการ ศูนย์การศึกษานอกโรงเรียน มรธ.สมุทรปราการ และศูนย์การศึกษางามวงศ์วาน ส่วนมหาวิทยาลัยราชภัฏสวนสุนันทา (มรส.) มีศูนย์ 4 แห่ง ได้แก่ ศูนย์การศึกษาดรุณพิทยา ศูนย์ปริญญาโทตะกั่วป่า ศูนย์เทคนิควิมลบริหารธุรกิจ ศูนย์โรงเรียนสยามธุรกิจพณิชยการ
       
       สำหรับมหาวิทยาลัยราชภัฏจันทรเกษม (มจษ.) มีการเปิดศูนย์ 3 แห่ง ได้แก่ ศูนย์การศึกษาเทคนิคชัยนาท ศูนย์การศึกษาสหพาณิชย์ ศูนย์การศึกษามีนบุรี เป็นต้น นอกจากนี้ บางแห่งยังมีการขยายศูนย์การศึกษาเข้าไปยังห้างสรรพสินค้า อย่าง ห้างเซ็นทรัล ปิ่นเกล้า มสด. ก็เข้าไปจับจองพื้นที่ทำเป็นศูนย์ ส่วนมหาวิทยาลัยราชภัฎพระนครก็หันไปจับห้างแฟชั่นไอส์แลนด์ และห้างรามสแควร์ทำเป็นศูนย์
       
       ส่วนราชภัฎสวนสุนันทา ไปเปิดวิทยาเขตที่จังหวัดระนอง ในสาขาอุตสาหกรรมท่องเที่ยว แพทย์แผนไทย และสปา โดยร่วมกับโรงพยาบาลประจำจังหวัด กับเปิดวิทยาลัยพยาบาลที่สมุทรสงคราม และยังไปซื้อพื้นที่มูฟวี่ทาวน์ของกันตนา ที่ศาลายา นครปฐม เพื่อเปิดวิทยาลัยภาพยนตร์ โทรทัศน์ มัลติมีเดีย แอนิเมชั่น
       
       มาถถึงเรื่องสุดท้ายคือ Promotion มหาวิทยาลัยราชภัฎที่ถือได้ว่าทำเรื่องนี้ค่อนข้างแรงเห็นจะได้แก่ ราชภัฎสวนดุสิต ในแต่ละปีสถาบันแห่งนี้มีเงินสำหรับการโฆษณา ประชาสัมพันธ์ราว 20 ล้านบาท นอกจากนี้ยังมีแคมเปญมอบคอมพิวเตอร์โน้ตบุ๊กให้กับนักศึกษาทุกคนที่เรียนได้เกรด 2.5 ขึ้นไปทั้งในกรุงเทพฯ และต่างจังหวัด ส่วนรายอื่นๆที่เงินไม่ค่อยมีก็หันไปใช้รูปแบบ การแจกหน่วยกิต แถมหน่วยกิต ภายใต้แนวคิดที่ว่า จ่ายครบ จบแน่ ซึ่งมีให้เห็นอยู่หลายแห่ง
       
       อย่างไรก็ตาม ความพยายามในการขยายส่วนแบ่งการตลาดด้วยรุกคืบไปในทุกพื้นที่ ทุกจังหวัดนั้นไม่ใช่เรื่องง่าย เนื่องจากต้องหาจำนวนผู้เรียนให้ได้มากพอจนเกิดความคุ้มทุนได้ ว่ากันว่าในแต่ละชั้น แต่ละคลาสนั้นต้องมีจำนวนนักศึกษามากกว่า 30 คนจึงจะพออยุ่รอดได้ อีกประการหนึ่งก็คือ การออกประกาศกระทรวงศึกษาธิการว่าด้วยการจัดการศึกษานอกสถานที่ตั้งของสถาบันอุตมศึกษาของรัฐ พ.ศ. 2552 เพื่อให้สถาบันอุดมศึกษาได้ใช้เป็นแนวทางในการจัดการศึกษานอกสถานที่ตั้ง (อ่านรายละเอียดได้ในล้อมข่าวล้อมกรอบ เรื่อง กฏเหล็กคุมกำเนิดราชภัฎ)
       
       นอกเหนือจากการใช้กลยุทธ์การตลาดเพื่อแข่งขันซึ่งกันและกันแล้ว ขณะนี้มีราชภัฎบางแห่งกำลังนิยมใช้แนวทางร่วมกับหน่วยงานทั้งราชการ หรือเอกชน จัดการเรียนการสอนหาเงินเข้ากระเป๋าของตนเอง ในลักษณะแลกเปลี่ยนผลประโยชน์ซึ่งกันและกัน เป็น วิน-วิน-วิน-วิน คือสถาบันการศึกษาได้เงิน คนเรียนได้ใบปริญญาบัตร อาจารย์ได้เงิน ผู้บริหารองค์กรเอกชนก็ได้เงิน
       
       "ราชภัฎทุกแห่งเขาก็ทำอย่างนี้ เพราะมันคือกลยุทธ์ทางการตลาดอย่างหนึ่ง เช่นไปจับมือกับกองทัพบก กองทัพเรือ รง.ยาสุบ ปูนซีเมนต์ไทย แต่ถามว่าบริษัทใหญ่ๆอยากจับมือกับราชภัฎหรือไม่ เขาก็ไม่อยากจับ แต่อยากจับกับจุฒาฯมากกว่า เพราะบริษัทใหญ่จะมีตัวเลือกให้เลือกได้เยอะ"
       
       เมื่อราชภัฏไม่สามารถเจาะกำแพงบริษัทใหญ่ได้ จึงต้องหันไปเล่นในตลาดล่างแทน ด้วยการเอาสินค้า ซึ่งก็คือการศึกษามาเล่นในตลาดล่าง จับกลุ่ม นักธุรกิจที่เป็นเจ้าสัว อาเฮีย อาซิ้ม นักลงทุนต่างจังหวัดที่ไม่ต้องการดิ้นรนมากนัก เป็นต้น
       
       สวนสุนันทาขยับขึ้นบน
       ชนมหา'ลัยดังทั้งรัฐ เอกชน
       
       ท่ามกลางสถาบันราชภัฏที่มีอยู่อย่างมากมายในเขตกรุงเทพฯ อาทิ มหาวิทยาลัยราชภัฎสมเด็จเจ้าพระยา มหาวิทยาลัยราชภัฎพระนคร มหาวิทยาลัยราชภัฎจันทรเกษม และอื่นๆ อีกมากมาย สถาบันที่ดูแล้วคู่คี่สูสีในด้านชื่อเสียง จากแบบสอบถามทางอินเทอร์เน็ตระบุว่า คือ มหาวิทยาลัยราชภัฎสวนดุสิต กับมหาวิทยาลัยราชภัฎสวนสุนันทา เพราะรายแรกนั้นมีประวัติความเป็นมาค่อนข้างยาวนานจากการเป็น โรงเรียนการเรือน ก่อนจะต่อยอดทางธุรกิจมาเป็น สวนดุสิตโฮมเบเกอรี่ และสร้างชื่อในทางวิชาการจากสวนดุสิตโพล
       
       ส่วนรายที่สอง ก็มีประวัติความเป็นมาไม่แพ้กัน เพียงแต่ต่างกันตรงที่ราชภัฎสวนสุนันทา เป็นโรงเรียนฝึกหัดครูมาแต่เก่าก่อน เมื่อนานมาแล้วใครที่เรียนเก่งแต่อยากเป็นครูจะเก็บกระเป๋ามุ่งตรงมาเรียน ณ สถานที่แห่งนี้ ว่ากันว่าผู้อำนวยการโรงเรียนดังๆ กว่าครึ่งล้วนจบการศึกษามาจากสถาบันการศึกษาแห่งนี้
       
       แต่การเป็นสถาบันที่มีประวัติความเป็นมาอย่างยาวนานไม่ได้เป็นตัวการันตีว่าเด็กจะเลือกเรียน ดร.สมเดช รุ่งศรีสวัสดิ์ คณบดีคณะวิทยาการจัดการ มหาวิทยาลัยราชภัฎสวนสุนันทา กล่าวกับ ผู้จัดการ 360 องศา รายสัปดาห์ ว่า ทางมหาวิทยาลัยฯ ได้ทำการวิจัยเรื่องการเลือกตัดสินใจเข้าเรียนสถานศึกษาราชภัฎ จากจำนวนกลุ่มตัวอย่าง 471 คน พบว่า อันดับแรกคือ ความเชี่ยวชาญของอาจารย์ผู้สอน อันดับสอง เรียนจบแล้วมีงานทำ อันดับสาม ความพร้อมของอุปกรณ์ อาคารสถานที่
       
       "ชื่อเสียงของอาจารย์ได้มาจากการที่รุ่นพี่ที่จบออกไปบอกต่อคิดเป็นสัดส่วนกว่า 50% ทำให้นิเทศศาสตร์สวนสุนันทาของเราแน่นทุกปี นี่คือจุดเด่นของสวนสุนันทาคืออาจารย์ลงมาคลุกคลีกับผู้เรียน"
       
       ปัจจุบันความต้องการของเด็กที่จะเข้าเรียนในสถาบันแห่งนี้ เมื่อเทียบกับราชภัฎแห่งอื่นๆต้องถือว่า มีจำนวนค่อนข้างมากเห็นได้จากตัวเลขการเข้าสมัครสอบในสถาบันราชภัฏสวนสุนันทาในแต่ละปีมีมากถึง 7-8 พันคน แต่สามารถรับได้เพียง 400-500 คน อย่างไรก็ตาม ตัวเลขการสมัครสอบเข้าราชภัฎสวนสุนันทาในระยะหลังลดลงไปค่อนข้างมาก หลังจากที่อธิการบดีสถาบันแห่งนี้ปรับขึ้นค่าเทอมทำให้มีผู้สมัครสอบเหลือเพียง 1,500-1,800 คนต่อปีเท่านั้น ขณะที่มหาวิทยาลัยราชภัฎแห่งอื่นแม้จะสามารถรองรับจำนวนนักศึกษาได้ไม่จำกัด แถมมีค่าใช้จ่ายในการเรียนต่อเทอมถูกกว่า กระนั้นก็ยังมีนักศึกษาเดินเข้าไปสมัครไม่มากนัก
       
       อันที่จริงหนทางในการเข้าไปเรียนในราชภัฎสวนสุนันทามีอยู่ 4 วิธี คือ 1.ครุทายาท หมายถึง บรรดาคนที่มีความสามารถทั้งด้านดนตรี กีฬา ดารา นักแสดง 2.สมัครตรง หากเรียนจบ ม.6 และมีผลการเรียนเฉลี่ยมากกว่า 2.7 มีความตั้งใจอย่างแรงกล้าที่จะเข้าศึกษา สถาบันแห่งนี้ก็พร้อมที่จะรับโดยไม่ต้องสอบ 3.ผ่านการสอบเอนทรานซ์ และ 4.สอบตรงกับสถาบัน ซึ่งกรณีนี้ใช่ว่าจะหนทางจะสะดวกราบรื่น เพราะในบางคณะบางปี อย่างเช่น นิเทศศาสตร์ในแต่ละปีจะรับนักศึกษาเพียงห้องเดียวแค่ 40 คน บางครั้งบางคราวรับบรรดาช้างเผือกไปแล้ว 5 คน สมัครตรง 10 คน ผ่านกระบวนการเอ็นทรานซ์ 20 คน ดังนั้น จึงเหลือที่ว่างให้คนสอบเข้ามาอีกเพียง 5 ที่นั่งเท่านั้น 5 ที่นั่งจากจำนวนผู้สมัคร 1,500 คน ถือว่าเป็นเรื่องที่ไม่ง่ายเลยทีเดียว
       
       อย่างไรก็ตาม จากการที่แต่ละปีมีผู้สนใจเข้ามาสมัครเป็นจำนวนมาก แถมยังมีชื่อเสียงติดอันดับ 1 ควบคู่กับสวนดุสิต ทำให้เมื่อราว 5 ปีที่ผ่านมา ทางอธิการบดีของสถาบันแห่งนี้มีแนวคิดว่า ไหนๆมหาวิทยาลัยราชภัฎสวนสุนันทาก็ใหญ่โต มีความพร้อมทั้งด้านชื่อเสียง อุปกรณ์การเรียน และคณาจารย์ระดับ ผศ. รศ. หรือดอกเตอร์จากต่างประเทศทั้งที่เป็นทุนกพ. หรือไม่ใช่กพ. อยู่เป็นจำนวนมาก จึงน่าจะขยับขึ้นไปแข่งขันกับมหาวิทยาลัยของรัฐ อย่าง จุฬาลงกรณ์มหาวิทยาลัย ธรรมศาสตร์ หรือมหาวิทยาลัยเอกชน เมื่อเป็นเช่นนี้จึงต้องทำการปรับปรุงอาคารสถานที่ให้ดูทันสมัยขึ้น พัฒนาหลักสูตรให้ทันสมัย ตั้งข้อบังคับใหม่ว่าก่อนนักศึกษาจะจบจากสถาบันแห่งนี้ต้องผ่านไอที และภาษาอังกฤษก่อน
       
       "นอกจากนี้เรายังเปิดหลักสูตรอินเตอร์ขึ้นมา คือพยายามสร้างสินค้าของตนเองให้มีระดับ ราคาแพง เป็นสินค้าแบรนด์เนม และปรับราคาค่าเทอม เพื่อให้สอดคล้องกับความเป็นสินค้าแบรนด์เนม" คณบดีคณะวิทยาการจัดการ มหาวิทยาลัยราชภัฎสวนสุนันทา อธิบายให้ฟัง
       
       ค่าเล่าเรียนที่แพงขึ้น ดังเช่น คณะนิเทศศาสตร์เก็บค่าเรียนที่ 1.6 หมื่นซึ่งราคาค่อนข้างใกล้เคียง หรือแพงกว่าจุฬาฯ และธรรมศาสตร์ ขณะที่ราชภัฎบ้านสมเด็จธนบุรีอยู่ที่ 6-8 พันบาท แต่ถ้าเทียบกับมหาวิทยาลัยเอกชนยังถือว่าต่ำกว่าค่อนข้างมาก เช่น มหาวิทยาลัยกรุงเทพ อยู่ที่ประมาณ 3 หมื่นบาท ส่วน มหาวิทยาลัยศรีปทุมอยู่ที่ 2.5 หมื่นบาท แม้จะทำให้ยอดผู้สมัครหล่นฮวบไปบ้าง แต่สาขาท็อปอิตของราชภัฎสวนสุนันทายังมีผู้สมัครสอบกันอย่างเนืองแน่น
       
       อย่างไรก็ตาม แม้จะมีความพยายามในการสร้างชื่อของราชภัฎสวนสุนันทาให้ขึ้นชั้นสินค้าแบรนด์เนม แต่หนทางยังอีกยาวไกล เนื่องจากต้องยอมรับความจริงว่า การรับรู้ของผู้คนในปัจจุบันยังมองว่าราชภัฎเป็นมหาวิทยาลัยชั้น 3 รองจากมหาวิทยาลัยของรัฐ และเอกชน แต่ถ้าเทียบกับราชภัฎต่างจังหวัดแล้วไซร้ ราชภัฎในเมืองกรุงชื่อชั้นดูดีกว่าหลายขุม
       
       'ม.ราชภัฏลำปาง' เจ้าของพื้นที่
       ยืนหยัดรับพัฒนาการการแข่งขันใหม่
       
       สมรภูมิความดุเดือดในการแย่งชิงนักศึกษาระดับปริญญาตรีในเขตพื้นที่จังหวัดลำปางนั้น ยังความความดุเดือดมาอย่างต่อเนื่องด้วยจำนวนของมหาวิทยาลัยในพื้นที่มีมากถึง 8 แห่ง เช่น มหาวิทยาลัยโยนก สถาบันอุดมศึกษาแห่งแรกของลำปาง โรงเรียนลำปางเทคโนโลยี (แลมป์-เทค) ขยายการสอนสู่ระดับอุดมศึกษา มหาวิทยาลัยเทคโนโลยีราชมงคงล้านนาพายัพ มหาวิทยาลัยราชภัฏสวนดุสิต มหาวิทยาลัยธรรมศาสตร์ ฯลฯ
       
       ด้วยทำเลของพื้นที่จังหวัดลำปางที่เป็นศูนย์กลางที่กินรวบพื้นที่ภาคกลางตอนบน เชียงใหม่ เชียงราย ฯลฯ และภาคกลางตอนล่าง พิจิตร แพร่ นาน อุตรดิตถ์ ฯลฯ จึงเป็นสาเหตุในการขยายศูนย์ของมหาวิทยาลัยต่างๆ พุ่งตรงไปยังจังหวัดลำปาง ปัจจุบันแม้ในบางมหาวิทยาลัยจะเริ่มทยอยปิดศูนย์ในบางจังหวัดแล้ว แต่ในจังหวัดลำปางยังคงจำนวนมหาวิทยาลัยโดยไม่มีการปิดศูนย์ของมหาวิทยาลัยต่างๆ แต่อย่างใด
       
       ทั้งนี้ จากการสอบถามไปยังเจ้าของพื้นที่มหาวิทยาลัยราชภัฏลำปาง ซึ่ง รศ.ดร.บุญฑวรรณ วิงวอน คณบดี คณะวิทยาการจัดการ ให้ข้อมูลว่า การเข้ามาของมหาวิทยาลัยต่างๆ ย่อมส่งผลต่อจำนวนนักศึกษาที่ต้องกระจายกันไป และในฐานะที่ราชภัฏลำปางเป็นเจ้าของพื้นที่เป็นมหาวิทยาลัยในท้องถิ่นยังพบว่าจำนวนนักศึกษายังคงมากเป็นอันดับหนึ่งและจำนวนนักศึกษาเข้าศึกษาต่อเฉลี่ยที่ 2,000 คนต่อปี
       
       ภาพการแข่งขันในวันนี้กับในอดีตมีความแตกต่างกัน ที่ผ่านมาพบว่าทุกมหาวิทยาลัยจะเปิดสาขาหลักสูตรที่เหมือนกันใกล้เคียงกัน แต่การแข่งขันในปัจจุบันได้กลับมามองตนเองว่ามหาวิทยาลัยของตนนั้นมีจุดแข่งอะไรเพื่อสร้งอัตลักษณ์ขึ้นมา สำหรับราชภัฏลำปางจะมีจุดเด่นของหลักในการคิดค้นนวัตกรรมศาสตร์ของ คณะวิทยาการจัดการเพื่อผลิตผู้ประกอบการธุรกิจในระดับเอสเอ็มอี และสาขาศิลปกรรม ที่อาจารย์ผู้สอนและนักศึกษาได้รับรางวัลจากหลายเวที โดยเฉพาะด้านเซรามิคนั้นที่ผ่านมาพยายามชูเป็นอัตลักษณ์ที่แตกต่างจากมหาวิทยาลัยอื่น แต่ยอมรับว่าด้วยจำนวนนักศึกษาเข้ามาน้อยทำให้การสร้างอัตลักษณ์ยังไม่เด่นชัดมากนัก
       
       แต่ด้วยการเป็นเจ้าของพื้นที่ทำให้มหาวิทยาราชภัฏลำปางได้เปรียบในหลายๆ ด้านโดยเฉพาะค่าเล่าเรียนในหลักสูตรธรรมดาถูกกว่ามหาวิทยาลัยอื่น 5-10% และหลักสูตรพิเศษราคาถูกกว่า 30% รวมถึงบุคลากรที่มีความเชี่ยวชาญและส่วนใหญ่อยู่ในพื้นที่ทำให้ต้นทุนในส่วนนี้ไม่สูง เมื่อเทียบกับมหาวิทยาลัยอื่นๆ ที่ต้องจ้างบุคลากรมาจากส่วนกลางทำให้ต้นทุนสูงกว่า
       
       อย่างไรก็ตามแม้กระแสการสร้างรายได้ใหม่ของมหาวิทยาลัยต่างๆ มุ่งไปที่งานวิชาการต่างๆ แทนการรับจำนวนนักศึกษาใหม่ แต่ด้วยรายได้หลักของราชภัฏลำปางยังเป็นรายได้จากการสมัครเข้าเรียนและค่าหน่วยกิตของนักศึกษาใหม่ประกอบกับตัวเลขผู้เข้าศึกษายังครองอันดับหนึ่งราชภัฏจุงมุ่งเน้นในจุดนี้ รวมถึงการจัดทำหลักสูตรพิเศษ "Oversea Program" รับนักศึกษาจากจีนมณฑลยูนานและกวางสีเข้ามาศึกษา ซึ่งโปรแกรมดังกล่าวเปิดมา 4 ปีแล้ว มีนักศึกษาจากจีนกว่า 300 คน คาดในอนาคตจะขยายสู่มณฑลอื่นต่อไป
       
       "ทุกวันนี้ทุกมหาวิทยาลัยไม่มีความแตกต่างกันทั้งหลักสูตร ตัวผู้สอนที่ให้ความรู้เพราะอาจารย์ส่วนใหญ่ก็รับสอนที่มหาวิทยาลัยอื่น จะแตกต่างกันที่แบรนด์เท่านั้น ซึ่งนักศึกษาปัจจุบันฉลาดเลือกมาขึ้นมีการตรวจเช็ครอบด้านว่าจะลงเรียนที่ไหน จึงเป็นเหตุให้แต่ละมหาวิทยาลัยไม่หยุดนิ่งที่จะสร้างจุดขายที่ชัดเจนขึ้นมาเพื่อสร้างความแตกต่างจากที่อื่น"
       
       ผู้สื่อข่าวรายงานเพิ่มเติมว่า ขณะที่การปรับตัวหรือกลยุทธ์ของมหาวิทยาลัยอื่นๆ ในเขตพื้นที่ลำปางนั้นพบว่ายังไม่มีมหาวิทยาลัยใดปิดศูนย์ด้วยเล็งเห็นศักยภาพของพื้นที่ที่กินพื้นที่กว้างไปยังจังหวัดอื่นๆ ด้วยนั้น แต่ได้มีการปรับหลักสูตรชูจุดเด่นของมหาวิทยาลัย อย่างแลมป์-เทค ชูด้านวิศวกรรมศาสตร์ ที่ต่อยอดการสอนจากระดับ ปวช. ปวส. และโปรแกรมพิเศษเปิดรับนักศึกษาจากจีน ขณะที่มหาวิทยาลัยเอกชนเก่าแก่และเป็นมหาวิทยาลัยเอกชนแห่งแรกของลำปางนั้นจากการสอบถามพบว่าได้เกิดปัญหาด้านงบประมาณเนื่องจากจำนวนผู้เรียนลดลงและเหตุการณ์ที่ผ่านมาพบมีการเปลี่ยนแปลงอธิการบดีและเจ้าหน้าที่ระดับสูงค่อนข้างบ่อย
       
   *************
       
   กฏเหล็กคุมกำเนิดราชภัฎ
       
   หลังจากที่ พรบ.มหาวิทยาลัยราชภัฎได้มีการประกาศในราชกิจจานุเบกษาไปแล้วเมื่อวันที่ 14 มิถุนายน 2547 แม้ว่าก่อนหน้านี้จะเกิดความผิดพลาดในเรื่องการเชื่อมโยงมาตราต่างๆ เช่นเดียวกับการร่างพรบ.ระเบียงข้าราชการครูฯ แต่พรบ.ฉบับนี้ก็สามารถผ่านพ้นไปได้ จนส่งผลให้สถาบันราชภัฎทั้ง 41 แห่งทั่วประเทศ เปลี่ยนสถานภาพไปเป็นมหาวิทยาลัยราชภัฎ ตั้งแต่วันที่ 15 มิถุนายน 2547
       
   การเปลี่ยนมาเป็นมหาวิทยาลัยทำให้ราชภัฎมีเป็นอิสระ มีความเป็นนิติบุคคล เช่นเดียวกับมหาวิทยาลัยทั้งหลาย โดยการปรับราชภัฎให้เป็นมหาวิทยาลัยนั้นมาจากเหตุผล 3 ประการคือ 1.ต้องการให้คนท้องถิ่นได้รับการศึกษาอย่างทั่วถึง และเท่าเทียม 2.พัฒนาบัณฑิตและบุคลากรท้องถิ่นให้มีคุณภาพคุณธรรม และมีสัมมาชีพเพื่อการพัฒนาเศรษฐกิจ และสังคม และ 3.สร้างชุมชมที่มีความเข้มแข็ง และมีศักยภาพในการแข่งขัน
       
   จากการที่เป็นอิสระมากขึ้นทำให้ตัวเลขของการขยายศูนย์การศึกษานอกสถาบันหรือวิทยาเขตหรือการจัดการศึกษานอกสถานที่ตั้งมีจำนวนเพิ่มมาก ซึ่งหากไม่ได้รับการดูแลเรื่องคุณภาพการจัดการเรียนการสอนเป็นอย่างดีจะส่งผลเสียต่อการผลิตบัณฑิตได้ เพราะไม่สอดรับกับจำนวนอาจารย์ เนื่องจากอาจารย์ไม่เพียงพอกับนักศึกษาทำให้เกิดผลเสียต่อคุณภาพของการศึกษา เห็นได้จากตัวเลขของอาจารย์มรภ.ในขณะนั้น แบ่งเป็น 2 ประเภท คือ
       
   1.อาจารย์ที่เป็นข้าราชการมีประมาณ 7,000 คน ในจำนวนนี้มีอาจารย์ที่จบการศึกษาระดับปริญญาเอกเพียง 7% ถือเป็นจำนวนที่น้อยมากเมื่อเทียบกับอาจารย์ของมหาวิทยาลัยของรัฐทั้ง 24 แห่ง หากเทียบกับคณะวิศวกรรมศาสตร์ จุฬาลงกรณ์มหาวิทยาลัยที่มีอาจารย์วุฒิปริญญาเอกถึง 70% ถือว่าเทียบกันไม่ได้เลย
       
   และ 2.อาจารย์อัตราจ้างประมาณ 4,000 คน อาจารย์เหล่านี้ถือเป็นอาจารย์ไม่มีคุณภาพ เพราะอาจารย์อัตราจ้างเป็นผู้ที่จบการศึกษาระดับปริญญาตรี เมื่อเขาทำงานแล้วรู้สึกว่าไม่มีความก้าวหน้าก็จะลาออกทันที ทำให้การจัดการเรียนการสอนไม่มีความต่อเนื่อง
       
   ด้วยปัจจัยดังกล่าวทำให้เมื่อวันที่ 4 มีนาคม 2552 โดยอดีตรัฐมนตรีว่าการกระทรวงศึกษาธิการ จุรินทร์ ลักษณวิศิษฎ์ จึงได้ออกประกาศกระทรวงศึกษาธิการว่าด้วยการจัดการศึกษานอกสถานที่ตั้งของสถาบันอุตมศึกษาของรัฐ พ.ศ. 2552 เพื่อให้สถาบันอุดมศึกษาได้ใช้เป็นแนวทางในการจัดการศึกษานอกสถานที่ตั้ง
       
   นอกจากนี้ไปสถาบันอุดมศึกษาจะจัดการศึกษานอกสถานที่ตั้งได้แต่ในส่วนที่สภาสถาบันกำหนด และจะต้องจัดวิธีการเรียนการสอนในชั้นเรียนหรือวิธีการเรียนการสอนในระบบการศึกษาทางไกลทั้งหลักสูตรหรือเฉพาะบางส่วนตามแต่สภาสถาบันกำหนด
       
   อย่างไรก็ดี การจะออกไปจัดตั้งการศึกษานอกสถานที่ตั้งนั้นจะต้องมีเหตุผลและความจำเป็น ในด้านการสร้างประโยชน์แก่ผู้เรียน อย่าง การเรียนการสอนในหลักสูตรเดิมที่ได้เปิดสอนในที่ตั้งแล้ว การดำเนินการสอนจะต้องมีคุณภาพและมาตรฐานครบถ้วนตามเกณฑ์มาตรฐานหลักสูตรของกระทรวงศึกษาธิการ การจัดการเรียนการสอนจะต้องเน้นให้ผู้เรียนมีผลสัมฤทธิ์ตามวัตถุประสงค์ของหลักสูตรและการประเมินผลเพื่อพัฒนาหลักสูตร
       
   พร้อมกันนี้ต้องมีสิ่งสนับสนุนทางการศึกษาที่เพียงพอกับการจัดการศึกษาในที่ตั้ง ต้องจัดให้มีการให้คำปรึกษาทางวิชาการ แนะแนวอาชีพ สวัสดิการ จัดสภาพแวดล้อมที่เหมาะสมต่อการจัดการศึกษา และต้องปฎิบัติตามหลักเกณฑ์และแนวปฎิบัติเกี่ยวกับการพิจารณาประเมินคุณภาพการจัดการศึกษาตามที่คณะกรรมการการอุดมศึกษากำหนด
       
   นอกจากนี้ การจัดตั้งการศึกษานอกสถานที่ตั้งจะเกิดขึ้นได้อธิการบดีจะต้องยื่นเอกสารรายละเอียดเกี่ยวกับรูปแบบ วิธีการ และระยะเวลาจัดการศึกษา พร้อมที่ตั้ง แผนผังแสดงบริเวณและอาคาร ยังต้องแสดงกรรมสิทธิ์ในการเป็นเจ้าของที่ดินด้วย หรือสิทธิในการใช้ที่ดินหรืออาคารตามระยะเวลาที่กำหนด เมื่อผ่านการอนุมัติอธิการบดีจะต้องแจ้งให้คณะกรรมการการอุดมศึกษาทราบภายใน 30 วัน
       
   สำหรับเกณฑ์มาตรฐานหลักสูตรที่จะเปิดสอนตามการจัดตั้งการศึกษานอกสถานที่ตั้งนั้น จะต้องมีอาจารย์ประจำหลักสูตรที่กำหนดให้ระดับปริญญาตรีอย่างน้อย 3 คน หลักสูตรปริญญาโทอย่างน้อย 5 คน เป็นต้น แต่สิ่งที่ทุกหลักสูตรจะต้องทำ คือ จะต้องผ่านการรองรับกับระบบประกันคุณภาพการศึกษาว่าจะมีกระบวนการประกันคุณภาพการศึกษาอย่างไรบ้าง ขณะเดียวกันหลักสูตรทั้งหลายก็ต้องมีการปรับปรุงทุก 5-10 ปี
       
   ในปีนี้สำนักงานรับรองมาตรฐานและประเมินคุณภาพการศึกษา (สมศ.) ยังได้เผยถึงความคืบหน้าการนำร่องกรอบการประเมินคุณภาพภายนอกระดับอุดมศึกษา รอบ 3 (พ.ศ.2553-2558) เกี่ยวกับกรณีที่ศูนย์การจัดการศึกษานอกที่ตั้งไม่ผ่านการประเมินภายนอก ในส่วนของมหาวิทยาลัยแม่สมควรจะต้องถูกตัดสินให้ไม่ผ่านการประเมินด้วยหรือไม่
       
   โดยที่ประชุมกรรมการบริหาร สมศ. ได้แบ่งการพิจารณาออกเป็น 2 ส่วนคือ 1.ศูนย์การจัดการศึกษานอกที่ตั้งที่บริหารจัดการโดยคณะต่างๆ จะต้องมีการประเมินที่เชื่อมโยงกับมหาวิทยาลัยแม่ นั้นคือหากคณะต่างๆ ไม่ผ่านการรับรองจาก สมศ. ก็จะส่งผลให้มหาวิทยาลัยแม่ไม่ผ่านการรับรองด้วย
       
   ส่วนที่ 2 ศูนย์การจัดการศึกษานอกที่ตั้งโดยมีมหาวิทยาลัยแม่เป็นผู้บริหารจัดการคณะต่างๆ เอง มีมติให้แยกการประเมินคณะกับมหาวิทยาลัยแม่ เพราะเห็นว่ามหาวิทยาลัยสามารถเปิดสอนได้หลายสาขา แต่ในการประเมินก็ยังต้องให้มีความเชื่อมโยงกัน หาก สมศ. ไม่รับรองคณะใดอาจจะส่งผลให้มหาวิทยาลัยแม่ไม่ได้รับรองไปด้วย
       
   ซึ่ง รศ.ดร.ศิโรจน์ ผลพันธิน อธิการบดีมหาวิทยาลัยราชภัฏสวนดุสิต (มสด.) ในฐานะประธานที่ประชุมอธิการบดีมหาวิทยาลัยราชภัฏแห่งประเทศไทย (ทปอ.มรภ.) ยังเห็นในทิศทางที่ว่าหากศูนย์จัดการศึกษานอกที่ตั้งใดไม่ผ่านการรับรองจากสมศ. มหาวิทยาลัยแม่ก็ไม่ควรผ่านการรับรองด้วย เพราะมหาวิทยาลัยจะต้องปรับปรุงให้ได้ตามมาตรฐานขั้นต่ำที่ สมศ. กำหนดอยู่แล้ว
       
       **************
       
   “แดนอีสาน”หอมฟุ้งสถาบันผุดกันเพียบ
       
   การเปิดเกมรุกตลาดภูธรของสถาบันอุดมศึกษา อย่าง มหาวิทยาลัยราชภัฎสวนดุสิตที่ขยายฐานเข้าไปในแถบภาคอีสานเมื่อไม่นานมานี้ แม้ว่าจะมีดีกรีเป็นถึงแบรนด์ดังจากกรุงเทพฯก็ตาม แต่การเจาะตลาดภูธรโดยเฉพาะภาคอีสานดูจะไม่ง่ายอย่างที่คิด เนื่องจากจังหวัดในแถบภาคอีสานมีสภามหาวิทยาลัยราชภัฎเป็นตัวคอยคุมเกมการแข่งขันและมักจะร่วมกันปรึกษาหารือในด้านต่างๆเพื่อช่วยเหลือกันหากมีสถาบันมหาวิทยาลัยอื่นเข้ามาขยายฐาน ซึ่งหากมีการรุกตลาดของมหาวิทยาลัยราชภัฎด้วยกันเองก็จะถูกกดดันและประนามจากมหาวิทยาลัยราชภัฎที่มีอยู่
       
   ดังนั้น มหาวิทยาลัยสวนดุสิตจึงแก้เกมด้วยการไปเปิดสอนในจังหวัดที่ไม่มีมหาวิทยาลัยราชภัฎท้องถิ่นเปิดให้บริการอยู่ ล่าสุดจึงเลือกใช้โลเคชั่นจังหวัดหนองคาย เป็นฐานการผลิตนักศึกษาแทน เนื่องจากจังหวัดใกล้เคียงไม่ว่าอุดรธานี อุบลราชธานี มหาสารคาม ล้วนต่างมีมหาวิทยาลัยราชภัฎตั้งอยู่ การใช้จังหวัดหนองคายเป็นฐานจึงน่าจะเป็นจุดขายที่สามารถสร้างตลาดนักศึกษาได้
       
   ที่ผ่านมานักศึกษาส่วนใหญ่จากจังหวัดหนองคายจะเดินทางไปศึกษาต่อในแถบจังหวัดใกล้เคียง ดังนั้นการเปิดสอนของมหาวิทยาลัยราชภัฎสวนดุสิตในจังหวัดหนองคายจึงเป็นทางเลือกหนึ่งที่จะบล็อกนักศึกษาส่วนหนึ่งไว้ อย่างไรก็ตามไม่สามารถดึงนักศึกษาไว้ได้ทั้งหมดเช่นกัน ดังนั้นกลยุทธ์อีกวิธีหนึ่งที่มหาวิทยาลัยสวนดุสิตวิทยาเขตหนองคายหยิบมาใช้คือเป็นการเลือกเปิดสอนโปรแกรมวิชาที่มีความแตกต่างจากสถาบันอื่นๆเพื่อกระตุ้นให้นักศึกษาอยากเข้าไปเรียน ซึ่งก็นับว่าได้ผลในระดับหนึ่ง
       
   ความพยายามของมหาวิทยาลัยราชภัฎสวนดุสิตที่ต้องการขยายฐานการศึกษาออกไปสู่ต่างจังหวัดนั้น สำหรับจังหวัดแถบภาคอีสานถูกมองว่าไม่ได้เป็นการแข่งขันเพื่อแย่งชิงตลาดนักศึกษา แต่เป็นการหารายได้เข้าสู่สถาบันตัวเอง
       
   เรื่องนี้สอดคล้องกับที่ เอกนที วัชรพนมชัย ผู้สื่อข่าวอิสระในพื้นที่จังหวัดอุดร บอกว่า มหาวิทยาลัยราชภัฎอุดรธานีหรือในแถบภาคอีสานส่วนใหญ่จะเลือกโลเคชั่นที่มีประชากรจำนวนมากและเป็นเมืองใหญ่ๆเท่านั้น ขณะที่มหาวิทยาลัยอื่นๆก็เล็งเปิดให้บริการในจังหวัดใหญ่ๆแถบภาคอีสานด้วยเช่นกัน
       
   ดังนั้น การเปิดเกมรุกของสวนดุสิตที่จังหวัดหนองคายเชื่อว่าไม่น่าใช่คู่แข่งสำคัญที่จะส่งผลกระทบมากนักสำหรับมหาวิทยาลัยราชภัฎในแถบภาคอีสาน เพราะกลุ่มเป้าหมายส่วนใหญ่จะเป็นคนในท้องถิ่นของแต่ละจังหวัด หากแบรนด์ที่เปิดใหม่แม้ว่าจะมีเชื่อเสียง ใช้อาจารย์จากสถาบันดังๆมาช่วยสอนก็ตาม แต่คงจะทำตลาดได้ยาก เนื่องจากที่ผ่านมาจำนวนนักศึกษาของมหาวิทยลัยราชภัฎที่มีอยู่ก็ไม่ได้ลดจำนวนลงมากนัก
       
   ขณะเดียวกันสถานที่ของมหาวิทยาลัยราชภัฎในแถบภาคอีสานแต่ละแห่งก็มีจุดขายที่แตกต่างกันเพื่อหวังรักษาฐานจำนวนนักศึกษาไม่ให้ลดลงมากนัก เนื่องจากกลุ่มเป้าหมายของมหาวิทยาลัยราชภัฎส่วนใหญ่จะเป็นนักศึกษาที่สอบไม่ติดมหาวิทยาลัยดังๆ และต้องการเรียนวิชาที่ง่ายๆควบคู่ไปกับไม่ห่างไกลจากบ้านมากนัก
       
   “ภาควิชาโปรแกรม การจัดการ เป็นวิชาสุดฮิตของมหาวิทยาลัยราชภัฎอุดรธานีที่มีนักศึกษาเข้าสมัครเรียนจำนวนมากในแต่ละปี ส่งผลให้มหาวิทยาลัยราชภัฎอุดรฯมีการนำโปรโมชั่นใหม่ๆออกมาใช้ เช่น จากเดิมค่าหน่วยกิตจะเสียเป็นรายวิชา แต่ปัจจุบันมีการเหมาจ่ายแทนทำให้ยอดของนักศึกษาในภาควิชานี้มีจำนวนเพิ่มขึ้นทุกปี”เอกนที กล่าว
       
   และด้วยจุดแข็งของมหาวิทยาลัยราชภัฎที่สามารถเติบโตต่อไปได้อีก ขณะที่สถาบันอื่นๆที่มีอยู่ไม่ว่าจะเป็นวิทยาลัยอาชีวะ วิทยาลัยพละศึกษา กลับไม่มีการเติบโต ส่งผลให้มหาวิทยาลัยดังๆต่างมองเห็นช่องว่างทางการตลาดพร้อมที่จะกระโดดเข้ามาแข่งขันในสนามอุดมศึกษา สังเกตได้จากจังหวัดอุดรธานี ปัจจุบันมี มหาวิททยาลัยรามคำแหง มหาวิทยาลัยมหาสารคาม ฯลฯ ต่างขยายตัวเข้าไปเปิดให้บริการแต่ด้วยกลุ่มเป้าหมายที่ต่างกันก็ไม่ทำให้ส่งผลกระทบต่อมหาวิทยาลัยราชภัฎอุดรธานี เท่าไรนัก
       
   หากมองถึงพฤติกรรมของนักศึกษาในแถบภาคอีสาน เอกนที บอกว่าปัจจุบันเริ่มเปลี่ยนไป การศึกษาต่อในระดับมหาวิทยาลัยไม่ใช่เรื่องแรกที่จะต้องทำหลังจากจบจากมัธยมปลาย ส่วนใหญ่นักเรียนที่จบมัธยมปลายแถบอุดรธานีจะเลือกเรียนต่อวิทยาลัยอาชีวะหลังจากจบปวช.ก็จะต่อ ปวส.
       
   “เมื่อจบปวส.ก็จะเลือกเรียนมหาวิทยาลัยราชภัฎในวิชาเรียนที่ต่อเนื่องแค่อีกสองปีเท่านั้น ซึ่งเป็นพฤติกรรมที่นักศึกษาแถบอุดรฯนิยมทำกันมาก นับเป็นยุทธศาสตร์ที่สำคัญของสถาบันราชภัฎอุดรฯที่เปิดให้บริการภาควิชาโปรแกรมเพื่อรองรับกลุ่มนักศึกษาพวกนี้ต่อเนื่องทุกปี”เอกนที กล่าว
       
   ที่ผ่านมามหาวิทยาลัยราชภัฎแถบภาคอีสานผลิตนักศึกษาแต่ละปีออกมาจำนวนมาก ความได้เปรียบเรื่องของศักยภาพด้านวิชาการ ไม่วาจะเป็นอาจารย์ผุ้สอน สถานที่การเรียนการสอน รวมถึงงานบริการด้านอื่นๆมีความพร้อมมากว่ามหาวิทยาลัยต่างๆที่ขยายตัวเข้าไปในอุดรธานี
       
   เรื่องนี้ เอกนที อธิบายว่าส่วนใหญ่มหาวิทยาลัยทั่วไปที่ขยายตัวไปต่างจังหวัด มักเป็นประเภทเข้าไปแปะเท่านั้น ไม่ได้เข้าไปลงทุนสร้างตึกหลายแห่งเพื่อแข่งขัน แต่จะอาศัยตึกจากสถาบันการศึกษาบางแห่งเป็นที่เรียนแทน เนื่องจากไม่มีพื้นที่เป็นของตัวเอง
       
   ขณะเดียวกันแม้ว่ามหาวิทยาลัยต่างๆจะมีชื่อเป็นแบรนด์ดังในระดับภูธรด้วยกันแต่การยอมรับของนักศึกษาที่จะเข้าไปเรียนต่อก็ขึ้นอยู่กับปัจจัยหลายๆด้าน ไม่ใช่แค่เพียงใช้ชื่อแบรนด์มาเป็นจุดขายเท่านั้นต้องมีกลยุทธ์สร้างความแตกต่างออกมากระตุ้นด้วยเช่นกัน
       
   ที่ผ่านมาแต่ละปีสถาบันในระดับอุดมศึกษาต่างชิงไหวชิงพริบเพื่อดึงนักศึกษาให้เข้าไปเรียนในสถาบันของตนเองการขยายตัวของมหาวิทยาลัยราชภัฎไปยังพื้นที่ใหม่ๆจึงเป็นทางเลือกหนึ่งเพื่อเจาะกลุ่มเป้าหมายพร้อมกับสร้างรายได้ โดยล่าสุด มหาวิทยาลัยราชภัฎอุดรฯก็มีโครงการขยายในยังพื้นที่ใหม่ด้วยเช่นกัน และได้รับแรงสนับสนุนจากท้องถิ่นด้วยการจัดสรรงบประมาณในการสร้างอาคารเรียนโดยไม่ต้องรองบประมาณจากส่วนกลางของมหาวิทยาลัยราชภัฎเอง ซึ่งสะท้อนให้เห็นภาพว่ากลุ่มเป้าหมายในท้องถิ่นยังคงมีความต้องการเรียนอยู่ การรุกขยายฐานของมหาวิทยาลัยราชภัฎจึงเป็นเกมที่ต้องเดินหมากแบบค่อยเป็นค่อยไปเพื่อป้องกันความผิดพลาดให้เกิดขึ้นน้อยที่สุด
